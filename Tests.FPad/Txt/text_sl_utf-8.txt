ChatGPT je v svojem osnovnem namenu klepetalni robot (angleško chatbot), katerega glavna funkcija je posnemanje človeškega pogovarjanja. Kljub temu so nekateri novinarji opazili njegovo vsestranskost in sposobnost improvizacije. Sistem lahko opravlja naloge, kot so pisanje besedil, odpravljanje napak v računalniških programih in skladanje glasbe. Njegova sposobnost pisanja besedil vključuje scenarije, poezijo, pesmi, pravljice in eseje. Na vprašanja, ki se pojavljajo v šolskih izpitih, ChatGPT odgovori na način, ki je primerljiv s človeškim vedenjem med opravljanjem tovrstnih nalog, pri nekaterih izpitih je celo učinkovitejši v primerjavi s povprečnim človeškim izpitnim kandidatom. Lahko posnema delovanje operacijskega sistema Linux ali bankomata ter potek nekaterih iger ali pogovarjanja v spletni klepetalnici.